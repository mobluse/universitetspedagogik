# Kurs: Programmering för lärare F-9 i matematik och teknik
Jag påbörjar utvecklingen av en kurs i programmering för främst grundskollärare i matematik och teknik. Jag försöker då se till att bl.a. Högskoleförordningen, kapitel 6 § 15, om kursplaner, följs. Min ursprungliga målgrupp var redan verksamma och legitimerade lärare. Kursen är tänkt att vara på 7,5 hp (gamla 5 p) och gå på halvfart. Finns det många sökande kan man dela upp kursen i flera -- med olika stadier och ämnen. Man kan ha en gemensam programmeringsdel och sedan ha olika varianter för matematik- respektive tekniklärare. Vad som är möjligt och lämpligt att lära ut på olika stadier skiljer sig. Jag har själv undervisat årskurs 3-9 i trä- och metallslöjd och 7-9 i matematik, fysik, kemi, biologi, teknik och bild. Jag har även undervisat på gymnasiet i matematik, fysik och teknik, och på högskolan i programmering. Jag har varit aktiv i flera år i ideella organisationer som ger läxhjälp till grund- och gymnasieelever i t.ex. matematik (Röda korset och Mattecentrum), samt i en annan ideell organisation som undervisar barn i programmering på flera orter i världen: CoderDojo (finns ett stenkast från Lärarutbildningen, MAH). Jag har gått en kurs "Matematik för lärare" på Lunds universitet, och denna kurs "Programmeing för lärare" skulle vara liknande, men om programmering.

Man kan stöta på barn som kan klara många övningar och kan skriva ganska avancerade program. Oftast har de föräldrar som kan programmering. Man kan även se barn som går igenom hur man löser programmeringsuppgifter på YouTube. De provar sig ofta fram och ser vad som fungerar.

När man undervisar hela klasser måste man använda en annan strategi än om man undervisar barn enskilt, ty man har inte möjlighet att svara på alla frågor som kan uppstå. Man behöver i början något system som ger uppgifter på en lagom nivå och som rättar automatiskt. Code.org har ett sådant system och de har olika kurser. Lärarna borde gå igenom deras [accelererade kurs på 20 h](https://studio.code.org/s/20-hour) -- den är även bra för elever och finns översatt till många språk. Då lär man sig ett blockprogramspråk, Blockly, och gör olika uppgifter som att rita olika saker med program eller konstruera program som styr en figur genom en labyrint. Datorn kan se om ens program ritar rätt och kommer fram och ser om man använder fler block än nödvändigt. Man kan lära sig om villkor, iterationer (d.v.s. upprepningar), procedurer och variabler med denna 20 h-kurs. Dock lär man sig inte om listor. Exempel på en lista är en inköpslista och sedan finns det procedurer och funktioner för att lägga till och ta bort elementen (d.v.s. varor i fallet med inköpslista). En viktig del i denna automatiserade kurs är att man får hjälp av programmeringslärare medan man gör dessa uppgifter. För att examinera att man kan 20 h-kursen på Code.org kan man göra liknande uppgifter live så att man ser att studenterna klarar att lösa uppgifterna själva, d.v.s. en sorts muntlig tentamen eller praktiskt prov.

Efter detta kan man lära sig ett snarlikt system, Scratch 2, för att utveckla program helt fritt. Man kan även lära sig MIT App Inventor 2 för att utveckla mobilappar med hjälp av Blockly. Senare kan det vara intressant att lära sig textprogramspråk t.ex. Python eller JavaScript. Att skriva textprogram som gör lika avancerade saker som de barn kan skriva i Scratch är dock ganska svårt. Scratch kallas ibland ett superhögnivåspråk, men det gäller bara vissa saker som har med bild och ljud att göra -- resten är primitivt just för att barn skall lära sig logik och programmering.

Scratch har en unik fördel som inget annat system för unga programmerare har: det är lättare att skapa nya processer (ä.k. trådar) än att inte göra det. Man kan t.ex. skriva program som simulerar myror, trafik och gas, där varje aktör (myra, fordon, molekyl) kör egna processer. Redan ScratchJr för F-7 har möjlighet till flera processer och att skicka meddelanden mellan dem. ScratchJr har många begränsningar och saknar listor, vilket gör att man vill gå över till Scratch 1.4 eller Scratch 2 när barnen kan läsa lite. Jag var testare av ScratchJr när det utvecklades.

Kunskaper i programmeringssystemen görs med inlämningsuppgifter som man även har muntligt förhör på. Dels kan man utveckla varianter av klassiska datorspel som Pong, Snake och Tetris, dels program som eleverna kan köra för att lära sig matematik & teknik. I tekniken bör man kombinera programmering med elektronik för att göra robotar och olika apparater. Man kan i viss mån göra apparater med Scratch och vanliga laptoppar, t.ex. tidtagare som mäter när man passerar olika datorer, ty man kan märka att något rör sig framför kamerorna.

Både Scratch.MIT.edu och Code.org har möjlighet att samla elevernas resultat i en lärarportal.

Innehållet i kursen skall vara sådant att lärarna klarar av att undervisa i den programmering som ingår i kursplanerna för matematik och teknik för grundskolan. Jag har läst igenom dessa ändringar i kursplanerna på Skolverket. Förutom att kunna undervisa så kan lärarna själva använda programmering för att lösa uppgifter i sitt arbete. Jag har t.ex. själv utvecklat program för massutskick av e-post till elever och föräldrar där varje e-brev har ett unikt innehåll som hämtas från en databas. Man kan utveckla motsvarande system för SMS. Nu finns det troligen färdiga system man kan köpa, men de gör kanske inte precis det man vill. Man kan också utveckla program för att öva in namn på eleverna och för att hjälpa till med undervisningen.

Det finns en bra videoserie om Datavetenskap: [Crash Course Computer Science](https://www.youtube.com/playlist?list=PL8dPuuaLjXtNlUrzyH5r6jN9ulIgZBpdo). Varje video är ca 10 min. Dock tar den inte upp programmering mer i detalj.

Jag anser att kurser skall vara planerade tidsmässigt så att man inte får för stor arbetsbelastning helt plötsligt. Man kan ta reda
på hur lång tid kursböckerna tar att läsa genom att hitta talböckerna, ty nästan alla kursböcker finns inlästa. Övriga texter kan
man mäta tiden för genom att omvandla till ljudfiler. Videofilmer som ingår vet man tiden på. Kursmaterialet och uppgifter skall vara
jämnt utspridda över kursen. Det finns t.ex. "Scratch 2.0 Sams Teach Yourself in 24 Hours" -- där tar varje kapitel med övningar 1 h,
men jag har inte undersökt om den är lämplig som kursbok. 

Jag har läst en hel del böcker om programmering och även barnböcker om programmering. Tänkbara kursböcker är "På äventyr med Raspberry Pi" av Carrie Anne Philbin, "Hjälp ditt barn med programmering" av Carol Vorderman, "Building Android Apps in Easy Steps" av Mike McGrath, "Android-apps uden programmering" av Kristian Langborg-Hansen. De två senare böckerna handlar om MIT App Inventor 2 och Blockly. Att den sista boken heter "utan programmering" beror på vissa påstår att
blockprogrammering inte är riktig programmering, men det är programmering -- det är bara en annan sorts redigerare. Man skulle med
fördel kunna använda Raspberry Pi (en billig $35-dator), men många skolor saknar idag skärmar. Dock kan boken "På äventyr med Raspberry Pi" ändå användas, ty de flesta av de programmeringssystem som presenteras finns även till andra datorer. Dock kan man för tekniklärarna
låna ut Raspberry Pi:er och andra kortdatorer som Microbit och Arduino.

## Mål
Det finns fler mål på kursen och detta är bara ett exempel: Att kunna motivera en kombination av hårdvara, programspråk och 
utvecklingsmiljö (d.v.s. ett programmeringssystem/verktyg) av dem som presenterats på kursen. Man behöver kunna motivera valt system
för programmering för elever och föräldrar eftersom vissa redan har favoritsystem.

## Examination
Skriftlig inlämningsuppgift. Studenterna får olika programmeringssystem som de skall motivera. Detta är en sen uppgift på kursen.
Det är en uppgift som testar högre förmågor som argumentationsteknik och att man verkligen förstår systemen. Jag tänker mig att
det finns bara underkänt och godkänt som betyg, så det gör inte så mycket att de utdelade programmeringssystemen är olika 
komplicerade.

## Programmeringssystem
Det finns många olika system för programmering med barn i skolåldern och även på förskola, t.ex. ScratchJr, Scratch 2,
MIT App Inventor (Blockly), Pocker Code (Catrobat), Micro:bit (Blockly och JavaScript), Micro:bit med Mu (MicroPython), 
Koda.nu (JavaScript i webbläsare), Kojo (Scala),  Arduino med Arduino (C++), Arduino med Scrach, Micro:bit med Scratch, 
Lego-robotar med kompilerad Scratch (egentligen Snap!) eller LabView, Code.org (Blockly) o.s.v.

## Bilaga: Föreläsning som exempel på lösning: Scratch 2 på gymnasiet
I enlighet med: [Diskussion i Matematikundervisning på Facebook](https://www.facebook.com/groups/matematikundervisning/permalink/1370508519676612/?match=b2xvZiBkYWhsLGRhaGwsb2xvZiw%3D).  
Trots att detta är en kurs för grundskollärare kan det vara intressant att utreda om ett system avsett för yngre ungdomar går
att använda på gymnasienivå.

### Duger verktyget för alla gymnasiets kurser?
Scratch 2 duger kanske inte för alla kurser i programmering, ty man kan inte namnge data detaljerat. Scratch har inte bitvisa operatorer
(men jag och andra har utvecklat sådana med hjälp av flyttalsfunktionerna). Vissa har implementerat emulatorer för processorer
och gamla spelkonsoler, t.ex. CHIP-8, samt interpreterande och kompilerade programspråk, t.ex. LISP respektive FORTH -- det senare
skapat av mig. Även 3D-spel typ DOOM finns, trots att det inte finns någon inbyggd 3D-grafik i Scratch utan bara pennor, vilka kan 
vara osynliga. Dock är Scratch inte lämpat för extremt avancerad programmering, utan det är mer en sport att skriva avancerade 
program ändå. Stora program är också svåra att hantera genom att släpa skript på skärmen.

### Enkel installation?
Det är bara att gå in på http://scratch.mit.edu/ i webbläsaren (om den har Flash) och börja skapa. Man kan också installera 
en offline-version, men det är lite krångligare, ty Scratch 2 använder Adobe Air -- dock har förhoppningsvis nätverksteknikerna
redan installerat allt.

### Går det fort att komma igång med verktyget?
Jo, det startar snabbt och är lätt för nybörjare i och med att man kan se kategorier och tillgängliga block i dem. Det har inbyggd
grafikeditor för bitmap- och vektor-grafik, samt ljudredigerare. Det finns inbyggda bibliotek med bakgrunder, sprajtar, ljudeffekter
och musikinstrument. Scratch 1.4 och 2 är lämpat från 8 år och ScratchJr från 5 år.

### Enkel syntax och enkelt användargränssnitt?
Scratch har en teateranalogi med scen, skådespelare (sprajtar) och kostymer. Att bygga program med block behöver man också
lära sig. Man kan välja bland många naturliga språk. Man kan bara sätta ihop blocken till körbara program -- man undviker alltså
syntaxfel. Man slipper skriva långa texter och memorera kommandon. Man kan enkelt ändra namn på variabler m.m. Det går inte att
söka efter text. Undo med flera nivåer saknas. Man kan tyvärr inte stega sig igenom koden. 

Det finns ett alternativt gränssnitt för att utveckla Scratch-kod som text: [Tosh](http://tosh.tjvr.org/).

### Lätt att skapa roliga/relevanta animeringar?
Ja, men det finns inte något automatiskt system för att skapa filmer med hjälp av enbildstagning. Man kan spela in 1 minut långa filmer
från Scratch 2. Man kan utveckla spelprogram som reagerar på tangentbordet, musen, mikrofonen (ljudnivå) och kameran och man kan
ändra bild och ljud direkt. Det finns både musikinstrument och ljudeffekter.

### Kan verktyget lätt ge lämpliga matematiska utdata som diagram och tabeller?
Man kan spara i listor och dessa kan exporteras (och importeras) från redigeringsläge. Dessa kan sedan plottas med andra program,
t.ex. Excel. Man får skriva program för att rita diagram -- eller hitta färdiga kodbibliotek. Koordinatsystem är som i matematiken,
men vinklarna är som på en kompass, vilket retar matematiker. Det finns bakgrunder som är koordinatsystem.

### Stödjer verktyget villkorssatser och iteration i form av loopar och/eller rekursion?
Ja, dock finns bara rekursiva procedurer och inte rekursiva funktioner som returnerar värden.

### Hanterar verktyget underprogram i funktionsform?
Man kan ha procedurer med argument, men de kan inte returnera värden. Man kan använda variabler i objekten sprajtar för 
att lagra resultat.

### Finns stöd för att använda funktioner som argument till andra funktioner/underprogram?
Ja, man kan skicka strängar som meddelanden och man kan ha strängar som argument till procedurer. Dock kan "skicka meddelande" inte
returnera värden eller ta argument.

### Stabilt?
Jo, det är stabilt och har ett stort utvecklarteam och flera miljoner användare över hela världen.

### Skyddat privatliv?
Jo, man kan använda mikrofonen i Scratch-program, men den kan bara registrera ljudnivån och ej frekvenser. Man kan använda kameran
för att visa bilder på skärmen, men man kan inte läsa av skärmen förutom med en extremt långsam metod (matcha exakt färg på pixel)
som skulle ta många timmar. Scratch och dess officiella community är konstruerat för att vara tryggt för barn.

### Är verktyget interaktivt, d.v.s. kan man skriva kommandon på en kommandorad eller liknande och få ett svar?
#### Se: [REPL](https://en.m.wikipedia.org/wiki/Read%E2%80%93eval%E2%80%93print_loop)
På sätt och vis. Man kan t.o.m. redigera program medan de kör och ändringarna slår igenom direkt.

### Kan eleverna lätt kan dela kod med varandra och läraren?
Jo, det finns klassrum och man kan remixa andras program. Jag har dock ej testat klassrummen. Det finns en ryggsäck i
online-redigeraren som gör att man kan transportera kod inom och mellan projekt. Det finns ett community där man kan få 
hjälp och man kan kommentera projekt. Projekt kan få beröm och kan hamna på första sidan, vilket är en stor ära: t.ex.
[Björnes äventyr](https://scratch.mit.edu/projects/118793893/).

### Är verktyget rimligt vanligt? så att det finns mycket information om det på nätet
Jo, det är väldigt populärt och det finns inbyggd hjälp och ett stort forum, samt böcker.

### Är verktyget är plattformsoberoende?
Jo, man kör Scratch 2 i webbläsare med Flash. Den tidigare versionen, Scratch 1.4, var ett desktopprogram, men finns även 
till [iPad](https://itunes.apple.com/us/app/pyonkee/id905012686?mt=8). Scratch 3 skall använda enbart JavaScript och klarar sig 
alltså utan Flash i Webbläsaren. Offline-versionen av Scratch 2 finns till Mac OS X, Linux, Windows, samt en speciell
offline-version, till Raspbian på Raspberry Pi 2-3. Scratch 1.4 finns till Mac OS X, Linux, Windows och Raspbian på Raspberry Pi 0-3.

### Körbart i webbläsare?
Jo, och om man bara vill köra program behöver man inte ha Flash, ty det finns ett system för enbart körning som använder 
enbart JavaScript: Phosphorus. Det finns ett liknande system för körning i mobiler och surfplattor: Sulfurous.

### Användbart på högskola/arbetsliv?
Tyvärr inte, men det finns [ScratchX](http://scratchx.org/) som gör att man kan använda Scratch 2 till vad som helst genom 
tillägg i webbläsaren. I framtiden kommer kanske Scratch att användas på laboratorier för icke-professionella programmerare 
som ändå behöver utveckla program då och då.

### Väl utvecklade paket som innehåller funktioner för matematik/naturvetenskap?
Inte som standard, men det går att utveckla. Dock är det inte lika lätt att importera kodbibliotek i Scratch som i t.ex. Python,
ty man måste släpa in dem eller starta från ett mallprojekt.

### Strömförbrukning/Snabbhet?
Det är ett tolkat språk och alltså ganska långsamt -- dock finns en turbo-mod. Det finns ett kompilerande system kallat 
Phosphorus som enbart kräver JavaScript och som är mycket snabbare.

### Öppen källkod?
Ja, och gäller Scratch 3, Scratch 2, Scratch 1.4, ScratchJr.

### Flera processer?
Ja, och det är mycket lätt att skapa nya processer och för barn är det naturligt att skapa processer.

### Flera objekt?
Jo, de kallas sprajtar. De är dock inte lika generella som objekt i t.ex. Java eller C++. Sprajtarna kan dock klonas i Scratch 2,
men inte i Scratch 1.4 eller ScratchJr.

### Listor?
Ja, men inte multidimensionella eller listor med listor. Det finns många inbyggda procedurer och funktioner för att hantera listor
i Scratch 1.4 och Scratch 2. ScratchJr har inte listor.

### Koppling till hårdvara?
Ja, via ScratchX kan man koppla till hårdvara, t.ex. [Micro:bit](https://u.cubeupload.com/EUHJcZ.png) och Arduino, eller 
talsyntes, eller 3D-skärm. Dock fungerar inte allt med alla operativsystem. Det finns speciella versioner av Scratch 1.4 för 
Lego-robotar och Raspberry Pi. Det finns en speciell version av Scratch 2 för Raspberry Pi som kan använda dess pinnar och 
ett tillbehör som heter [Sense HAT](https://pbs.twimg.com/media/DHohcvAXgAAH2qv.jpg).

### Koppling till Internet?
Ja, via ScratchX. Man kan t.ex. läsa Twitter och princip göra allt som en webbläsare kan göra om man skriver plugginner i JavaScript: t.ex. [SpeakTweet](https://mobluse.github.io/scratchx/).

### Preppad?
Scratch kan användas offline och man kan ladda upp projekten till annan server.

### Pris?
Gratis och Scratch 1.4 kan köras på Raspberry Pi Zero som kostar ca 150 kr med kablar, men utan laddare, minneskort, skärm,
tangentbord och mus.
